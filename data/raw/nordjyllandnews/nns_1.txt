Regeringen præsenterede mandag deres udspil til de kommende finanslovsforhandlinger. Finansloven faststætter, hvordan statens penge skal bruges i 2021. I det udspil står der, at den faste anlægsbevilling, der har sendt millioner af kroner til koldkrigs museet Regan Vest, ikke fortsætter i 2020. Det har fået skarpe bemærkninger fra flere nordjyske folketingspolitikere. En af dem er Lise Bech fra Dansk Folkeparti. - Vi kan simpelthen ikke være bekendt, at der skal såes tvivl om Regan Vests fremtid. Det er så vigtig en del af vores kulturhistorie, siger hun til TV2 Nord. Hun lagde dette billede på sin Facebook i mandag aften. Men ifølge TV2 Nords oplysninger fra kulturministeriet, er fremtiden for Regan Vest ikke usikker. Og det bekræfter TV2 Nords politiske analytiker, Søren Wormslev. - Jeg forstår godt, at nogen undrer sig, for det er lidt specielt. Men grundlæggende skal det forståes, som at bevillingen tidligere var en fast del af finansloven, mens det nu bliver en del af en pulje af penge, som der skal søges om, siger han. Læs mere om Regan Vest her. Kulturministeriet: Vi vil prioritere bevillinger til Regan Vest Venstrepolitikeren Preben Bang Henriksen er en anden folketingspolitiker, der i dag blev fortørnet over at se den faste bevilling til Regan Vest blive afbrudt. - Nu har jeg selv besøgt stedet, og jeg er overbevist om, at Regan Vest har potentiale til at blive måske en af Danmarks 10 mest besøgte attraktioner. Så det er ærgeligt, at der ikke er en fast bevilling, men at stedet nu skal søge en pulje penge. Det betyder jo, at de er i konkurrence med andre attraktioner, og det er Regan Vest simpelthen for vigtig til, siger Preben Bang Henriksen. I en pressemeddelelse Kulturministeriet udsendte mandag står der: - Regeringen ønsker endvidere at prioritere en videreførelse af udvalgte bevillinger til en række kulturinstitutioner, herunder Arbejdermuseet, Det Jødiske Museum, Regan Vest, Den Gamle By, Fregatten Jylland og Danmarks Underholdningsorkester. Nordjysk opposition vil kæmpe for bevilling Men det er ikke godt nok for Lise Bech fra Dansk Folkeparti. - Det skal jo skrives ind i selve finansloven, så der ikke er usikkerhed om, at der selvfølgelig er støtte fra staten til driften af museet, siger hun og fortsætter: - Jeg synes, Regan Vest fortjener en permanent bevilling, så museet ikke behøver at bide negle, hver gang de skal søge om penge fra en pulje. Også Preben Bang Henriksen vil gøre, hvad han kan, for at sikre fremtiden for Regan Vest. - Jeg kan garantere, at jeg er 100 procent engageret i kampen for Regan Vest. Det bliver i den grad en turistmagnet, så derfor kan vi ikke holde til, at der er usikkerhed om situationen.
