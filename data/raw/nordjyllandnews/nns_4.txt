Mens Alternativet går massivt tilbage i hele landet, så vinder det frem i Klitmøller. Casper Lyhne Henriksen er surfinstruktør i Klitmøller, og i går var han ikke i tvivl om, hvor han skulle sætte sit kryds. - Jeg stemte på Alternativet. Jeg synes grundlæggende, at de har nogle gode principper og mærkesager. - Vi skal leve på en måde, så planeten kan holde længere, siger surfinstruktøren. Og han er ikke den eneste fra området med de tanker. Næsten hver tiende vælger i surferbyen har nemlig sat sit kryds ved Alternativet - helt præcist ni procent. - Jeg tror det handler om, at vi er naturmennesker, og vi bruger naturen meget. Vi kan godt lide at komme ud og surfe i et rent hav og komme ned til en ren strand, siger Casper Lyhne Henriksen, der står på stranden i Klitmøller. Til sammenligning har partiet kun fået omkring 1 procent af stemmerne i nabobyerne Vorupør og Hanstholm. Alternativet i byrådet Ved sidste kommunalvalg fandt Alternativet hele den lange vej til byrådssalen i Thisted Kommune. Og her fik Joachim Plaetner Kjeldsen en plads i byrådet. Hvis man spørger ham, giver det rigtig god mening, at mange af de lokale stemmer på Alternativet. - Mange af dem, som kommer hertil for at surfe og trækker familie og venner hertil, de kommer jo typisk fra Sjælland og de større byer, hvor Alternativet har stået stærkt. - Så de har måske en lidt større bevidsthed om bæredygtighed og hele den grønne dagsorden, siger Joachim Plaetner Kjeldsen fra Thisted Byråd. Alternativet har mistet sit mandat i Vestjyllands Storkreds, men spidskandidaten i Nordjyllands Storkreds er sikret en plads i Folketinget. I alt stemte 661 vælgere i Klitmøller.
