Fra 1. August 2022 hedder AaB’s nye træner Lars Friis. Lige nu er han træner i superligaklubben Viborg FF, hvor han er på kontrakt indtil sommer. Det betyder, at Aab står uden cheftræner i den sidste halvsæson, og det er sandt for dyden ikke optimalt. Så kan det lade sig gøre så må AaB til lommen og købe Lars Friis fri af sin kontrakt med Viborg, så han kan tiltræde med det samme i AaB. Alt andet duer ikke. Indstiller sig på skiftet Der sker ofte noget i hovedet på både spillere og trænere, når de har skrevet under med en anden klub, men skal færdiggøre deres kontrakt i et halv år eller mere. I skal ikke bilde en gammel fodbold tosse som mig ind, at Lars Friis ikke allerede nu gør sig tanker om sin kommende klub AaB. Og hvad sker der, hvis Viborg taber de første fem kampe? Så får Lars Friis fansene på nakken, og klubben bliver nødt til at reagere. Sportschef presser også på Ifølge Nordjyske ser Viborg også gerne, at der findes en løsning med et hurtigt trænerskifte. Sportschefen i klubben udtaler, at de skal have en træner der er 100 procent til stede for deres hold og helst ikke fortsætte med en træner, der har skrevet under med en anden klub. Så hermed er bolden givet op til, at sportscheferne i AaB og Viborg mødes uden for kridtstregerne og finder en optimal løsning for begge parter. Alt andet er uholdbart. Slutter de forhandlinger med stillingen nul-nul, så står AaB altså uden en cheftræner indtil sæsonen slutter til sommer. Midlertidig vikar heller ikke optimalt De to assistenttrænere, Rasmus Wurtz og Oscar Hiljemark, der har stået for træningen på AaB's træningslejr på Malta, har ikke den nødvendige UEFA Pro-licens til at træne et superligahold. Så klubbens sportschef, Inge Andre Olsen, udelukker ikke, at man vil finde en midlertidig løsning, indtil Lars Friis kan tiltræde som cheftræner. Det er dog heller ikke optimalt for nogle parter at have vikar på i seks måneder. Kendsgerningen indtil videre er, at Lars Friis bliver træner i AaB. Lad os for alle parters skyld håbe, at det bliver før tid. Hør Inge André Olsen fortælle om valget af Lars Friis som Aab's nye cheftræner.
