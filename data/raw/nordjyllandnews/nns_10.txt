Den nordjyske flypassager, der også er advokat og folketingsmedlem for Venstre, skulle have mødt SAS i landsretten i næste uge, men nu meddeler flyselskabet, at man opgiver sagen - Jeg er glad, fordi de vælger at droppe ankesagen, men jeg er også overrasket. Sagen har været vigtig for mig, men også for alle andre passagerer, siger Preben Bang Henriksen. For to år siden strandede Aalborg-advokaten i Lufthavnen i Nice i seks timer, men han ville ikke nøjes med den sædvanlige ostemad som et plaster på såret - som han udtrykker det. Han gik i retten og fik tilkendt 3000 kroner i erstatning i byretten, men SAS ankede sagen til landsretten. SAS siger i dag til TV2Nord, at man nu opgiver den sag, fordi man følger en ny EU-dom. Aalborg-advokaten er skeptisk og siger, at han har en fornemmelse af, at han kun er kommet så langt, fordi hans selv har sin gang i retten. - De fleste opgiver overfor store flyselskaber. SAS startede jo med at nægte at betale, men da man så blev hevet i retten, ville man godt betale. Så var det bare under forudsætning af, at jeg ikke nævnte overfor andre, at man havde anerkendt princippet. Men det ville jeg ikke acceptere, for jeg havde jo 100 andre tilsvarende klager liggende på mit bord på det tidspunkt, siger Preben Bang Henriksen. - Hans klienter har typisk klaget til trafikstyrelsen og fået medhold, men især de udenlandske lavprisselskaber nægter at rette sig efter Trafikstyrelsens afgørelser. - SAS er et ordentligt selskab og har da heldigvis opført sig fornuftigt i sidste ende, men lavprisselskaberne lader bare være med at betale og er fuldstændig ligeglade. Det er jo helt håbløst. Derfor tager jeg også sagen op med transportministeren, siger Preben Bang Henriksen.
