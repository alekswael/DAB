Jeg må starte med at rette hr. Bjarne Laustsen, for det er jo hverken hr. Bjarne Laustsen eller Socialdemokraterne for den sags skyld, der på nogen
måde har presset regeringen eller bidraget til, at vi nu har sikret fuld hjemtagning i landdistriktsprogrammet. Tværtimod har hr. Bjarne Laustsen jo
ikke ønsket at deltage i et forlig på det område, og derfor vil jeg sige, at det, der er sket, er, at regeringen sammen med Dansk Folkeparti har lavet
en meget ambitiøs plan i forbindelse med »Grøn vækst«, hvor vi både tager hånd om de miljø- og klimamæssige udfordringer, som vi står over for, og
samtidig sikrer en fornuftig udvikling i erhvervet. Og det er jo i den aftale, vi er blevet enige om at lave fuld hjemtagning i
landdistriktsprogrammet frem til 2013. Så vil jeg sige, at jeg også gerne så, at vi kunne hjemtage fiskerifondsprogrammet fuldt ud, men det er jo et
spørgsmål om at finde den der krone, der skal gå til medfinansieringen, og jeg kan ikke bare sådan hive de her medfinansieringsopgaver ud af
budgettet. Så det ville jo i givet fald være et spørgsmål om, hvorvidt hr. Bjarne Laustsen ville gå ind og tage ansvar i forhold til finansloven og på
den måde så kunne anvise, hvordan en fuld hjemtagning kunne lade sig gøre. Det vil jo blive rigtig interessant her i den kommende tid at se, om
Socialdemokraterne for alvor vil gå ind i diskussionen om, hvordan vi fremover skal prioritere finansieringen af forskellige initiativer.
