Det er jo lidt muntert, at fru Lone Dybkjær i forhold til det her beslutningsforslag bruger en udlægning af teksten af hr. Tom Behnke, som hun er enig i, som et argument for at stemme for beslutningsforslaget – på trods af at adskillige af høringsparterne er kommet med en anden udlægning. Det er også høringsparter, som man i Det Radikale Venstre normalt ville lytte en lille smule til, f.eks. Landsforeningen af Forsvarsadvokater, som advarer mod forslaget og siger, at det får præcis den modsatte konsekvens af det, hr. Tom Behnke beskriver, nemlig at det ikke bliver et alternativ til frihedsberøvelse, men et indgreb over for personer, som normalt bør afvente en straffesag på fri fod. Jeg siger ikke, at denne høringspartner nødvendigvis har ret. Jeg siger ikke, at Advokatrådet, som siger præcis det samme, nødvendigvis har ret. Jeg siger ikke, at Institut for Menneskerettigheder, som siger præcis det samme, nødvendigvis har ret. Jeg synes bare, at det er lidt modigt, at man her i løbet af 2 dage vedtager et beslutningsforslag, og at fru Lone Dybkjær ligesom må sige, at det sker på baggrund af, at hr. Tom Behnke har forklaret, hvordan det skal forstås. Selv om der kan siges meget fortræffeligt om hr. Tom Behnke, synes jeg måske, at det alligevel er en lidt sjusket tilgang til lovgivningsprocessen her i Folketinget. Det er jo ikke skrevet ind i teksten endnu, og det når det nok heller ikke på 2 dage. Det er jo et af problemerne med det her beslutningsforslag. Der kunne være mange, mange relevante og vigtige spørgsmål at stille, og muligheden for at få dem besvaret tilfredsstillende er jo ikke overvældende, når beslutningen skal køres igennem på 2 dage. Så har regeringen henvist til, at der kommer dansk lovgivning, hvor man så kan tage sig bedre tid, men erfaringen er jo, at når rammeafgørelsen først er vedtaget, binder den, og så er det kun små ting, der kan ændres i den danske lovgivning. Vi ser også, når vi behandler den slags ting i forbindelse med lovgivningen, at det, efter der er truffet EU-afgørelser, allerhøjst bliver til lidt småsnak om, hvorvidt man nu har implementeret rigtigt eller forkert. Det, som der ligger bag ved det her, er jo den europæiske arrestordre, som blev hastet igennem Folketinget på en måned i foråret 2002. Det var på et tidspunkt, hvor der stadig væk var undtagelsestilstand efter den 11. september. Vi advarede mod konsekvenserne, men det var dengang helt umuligt at kunne få et ordentligt overblik over, hvor galt det kunne gå. Det har vist sig ganske klart, at når der laves rammeafgørelser på retsområdet, altså lovgivning, der kan føre til, at mennesker fængsles, at statsborgere udleveres til andre lande, at virksomheders maskiner konfiskeres, så sker det reelt i fuldstændig uvidenhed om konsekvenserne. Der er jo ikke nogen, der undersøger, hvordan retstilstanden er i de øvrige 27 EU-lande, det her handler om, og ingen, der seriøst undersøger, hvordan reglerne vil blive anvendt. Vi nærer bare sådan i udgangspunktet en grundlæggende tillid til, at retssystemet nok er velfungerende i samtlige EU-lande, selv om vi nok inderst inde godt ved, at det ikke passer, og at Dansk Folkeparti måske har en pointe, når de antyder, at retstilstanden i f.eks. Italien og andre EU-lande kan være yderst, yderst tvivlsom. Vi er klart imod at straffe, uden at man ved præcist, hvad det egentlig er, man vedtager, og hvordan retstilstanden bliver. Vi synes, at borgerne har krav på at vide, hvad de kan blive straffet for, og hvilke straffe de kan risikere, og vi mener, at den her rammeafgørelse er endnu et skridt i den forkerte retning.