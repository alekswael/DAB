Jeg vil bare spørge Enhedslistens trafikpolitiske ordfører, hr. Per Clausen, som jo har udtalt sig som modstander af at lave den her motorvejsløsning og i stedet henvist til, at man skulle lede trafikken gennem byerne Ølstykke og Stenløse ad den nuværende vej, i det nuværende vejtrace: Hvad er Enhedslistens formål med at genere tusindvis af borgere ved at presse den forøgede trafikmængde ind igennem deres boligområde? Ordføreren. Nu er det jo ikke sådan, at Enhedslisten har noget ønske om at genere mennesker. Hvis man gennemførte vores politik, ville det heller ikke ske, for så ville man få en udbygning af den kollektive trafik både i form af S-tog, busforbindelser til S-tog og mulighed for også at tage bilen og derefter tage S-toget, hvilket ville gøre, at mennesker ikke ville køre på veje, hvor transportforholdene ville være dårligere end i det kollektive alternativ. Derfor er det valg, vi står over for nu, vil jeg sige til hr. Klaus Hækkerup, et valg om, hvorvidt vi skal arbejde for det, Socialdemokraterne hævder er formålet med deres politik, nemlig at begrænse den individuelle biltrafik og forbedre forholdene for den kollektive trafik, forbedre forholdene for cyklisterne, eller hvorvidt man skal gøre det modsatte. Og faktisk gør Socialdemokraterne, SF og Det Radikale Venstre i dag det, at de støtter et forslag, der bevirker det modsatte af det, de hævder de går ind for.