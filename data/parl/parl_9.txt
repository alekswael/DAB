Under åbningsdebatten den 8. oktober sagde statsministeren, da der skulle svares på spørgsmål, at han i løbet af sit ene minut ikke havde tid til at redegøre for regeringens holdning til Rigsrevisionens bemærkninger af 17. juni om, at Sundhedsministeriet siden 2006, altså på den tid, hvor statsministeren var sundhedsminister, har haft viden om, at de private sygehusydelser på baggrund af ændrede markedsmæssige vilkår kunne have været erhvervet til lavere priser end de fastsatte takster. Derfor vil jeg gerne høre statsministeren i dag: Anerkender man Rigsrevisionens konklusioner her om, at man kunne have erhvervet private sygehusydelser til en billigere pris siden 2006, og vil man være med til at iværksætte en undersøgelse af det forløb, der har været siden 2006?