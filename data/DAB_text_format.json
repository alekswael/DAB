[
  {
    "data": {
      "text": "Villy S\u00f8vndal (f\u00f8dt 4. april 1952) er en forhenv\u00e6rende dansk udenrigsminister og borgmesterkandidat, som repr\u00e6senterede Socialistisk Folkeparti i Folketinget fra 1994 til 2013 og regionsr\u00e5dsmedlem i Region Syddanmark. Han blev valgt til landsformand for partiet ved en urafstemning i 2005, hvor han afl\u00f8ste Holger K. Nielsen. Efter hans tiltr\u00e6den gav meningsm\u00e5linger l\u00e6nge SF stadigt stigende tilslutning, og ved folketingsvalget 2007 opn\u00e5ede partiet over 13\u00a0% af stemmerne (23 mandater i Folketinget). I den efterf\u00f8lgende valgperiode viste meningsm\u00e5linger l\u00e6nge yderligere fremgang \u2013 op til 17-18\u00a0% \u2013 men folketingsvalget 2011 resulterede ikke desto mindre i betragtelig tilbagegang til 9\u00a0% af stemmerne og bare 16 mandater i Folketinget.\n\n\nSit politiske engagement har S\u00f8vndal tilskrevet ungdomsoplevelser som rygs\u00e6krejsende i Latinamerika og \u00d8steuropa.\n\n\nEn bog om hans liv, Villys verden, udkom i 2008.\n\n\nI oktober 2013 blev han ramt af en blodprop i hjertet, som han opereredes for p\u00e5 Rigshospitalet samme dag. S\u00f8vndal meddelte i december samme \u00e5r, at han ville tr\u00e6kke sig som udenrigsminister og medlem af Folketinget.\n\n\nBaggrund\n\nVilly S\u00f8vndal blev f\u00f8dt d. 4. april 1952 i byen Linde i Struer Kommune som s\u00f8n af husmand Peter S\u00f8vndal og dennes kone Agnes. Han gik i Linde Skole 1959-1966 og fortsatte sin skolegang p\u00e5 N\u00f8rrelandsskolen i Holstebro de f\u00f8lgende tre \u00e5r, som han afsluttede med en realeksamen i 1969. S\u00f8vndal opn\u00e5ede hf-eksamen p\u00e5 N\u00f8rre Nissum Seminarium i 1971 og gik 1971-1973 p\u00e5 Vestbirk Musikh\u00f8jskole.\n\n\nI 1976 begyndte S\u00f8vndal l\u00e6reruddannelsen p\u00e5 Kolding Seminarium. Han blev f\u00e6rdig i 1980 og var 1980-1992 ansat som folkeskolel\u00e6rer ved Kolding skolev\u00e6sen.\n\n\nPolitisk karriere\n\nKolding byr\u00e5d\n\nHans f\u00f8rste politiske post var en plads i Kolding Byr\u00e5d, hvor han blev valgt i 1982 med 51 personlige stemmer og sad til 1994 med undtagelse af halvanden m\u00e5ned i 1986 samt tre m\u00e5neder i 1992, hvor han var midlertidigt folketingsmedlem for Vejle Amtskreds. Da han forlod byr\u00e5det i 1994 havde han flere personlige stemmer end den dav\u00e6rende borgmester.\n\n\nFolketinget\n\nI august 1994 blev S\u00f8vndal medlem af Folketinget p\u00e5 fuld tid efter at have v\u00e6ret opstillet i Koldingkredsen siden 1984. S\u00f8vndal tilh\u00f8rte som Ole Sohn, Anne Baastrup og Aage Frandsen den del af det splittede SF, som n\u00e6gtede at tilslutte sig en bestemt fl\u00f8j i partiet.\n\n\nPartiformand\n\nI april 2005 overtog S\u00f8vndal efter en urafstemning formandsposten for Socialistisk Folkeparti efter Holger K. Nielsen. En stor del af SF's bagland tvivlede efter udn\u00e6vnelsen p\u00e5 hans evner som formand og brugte sloganet \"Goddag til Villy, goddag til sp\u00e6rregr\u00e6nsen\". Disse kritiske r\u00f8ster blev dog d\u00e6mpet v\u00e6sentligt, efter at SF fordoblede antallet af sine mandater i Folketinget ved folketingsvalget i 2007.\n\n\nI februar og marts 2008 skabte nogle skarpe udtalelser fra S\u00f8vndal om den demokratifjendtlige islamistiske organisation Hizb ut-Tahrir i Danmark opm\u00e6rksomhed om hans person. Tilslutningen til SF i meningsm\u00e5linger l\u00e5 i nogle uger h\u00f8jere end Socialdemokraternes, og andre m\u00e5linger viste, at S\u00f8vndal havde st\u00f8rre opbakning end Helle Thorning-Schmidt som leder af oppositionen.\n\n\nS\u00f8vndal fik markant ros for partiets markante fremgang i meningsm\u00e5lingerne, s\u00e5 l\u00e6nge den varede. I en meningsm\u00e5ling i september 2009 mente 34% af de adspurgte, at S\u00f8vndal var landets bedste partileder. Den tidligere pressechef for de Konservatives folketingsgruppe, Niels Krause-Kj\u00e6r, har blandt andet udtalt om S\u00f8vndal:\n\n\nS\u00f8vndal har selv udtalt at han mener hans styrke ligger i at \"kunne kommunikere budskaber tydeligt og skarpt\", i hans optimisme samt i at kunne bruge humor i den politiske debat.\n\n\nI perioden op til folketingsvalget 2011 kn\u00e6kkede kurven imidlertid markant, og valgresultatet med 16 mandater var s\u00e6rdeles skuffende, uanset partiet for f\u00f8rste gang opn\u00e5ede del i regeringsmagten.\n\n\nFredag den 7. september 2012 offentliggjorde Villy S\u00f8vndal, at han ville tr\u00e6kke sig tilbage som formand, for at den nye formand skulle have tid til at s\u00e6tte sig solidt i stolen. P\u00e5 dette tidspunkt sagde meningsm\u00e5linger, at SF ville f\u00e5 blot 11 mandater.\n\n\nVilly S\u00f8vndal blev l\u00f8rdag d. 13. oktober 2012 afl\u00f8st som formand for SF af Annette Vilhelmsen, der vandt over Astrid Krag i kampen om formandsposten.\n\n\nUdenrigsminister\n\nI december 2011 var S\u00f8vndal p\u00e5 bes\u00f8g hos sin amerikanske kollega, Hillary Clinton.\n\n\nUdenrigsminister S\u00f8vndal omtalte ogs\u00e5 \"gr\u00e6nsen mellem Somalia og Mali\".\n\n\nRegionsr\u00e5dsvalget 2017\n\nVilly S\u00f8vndal stillede op til regionsr\u00e5dsvalget i 2017 i Region Syddanmark. Han fik 69,841 personlige stemmer, hvilket bet\u00f8d, at han blev valgt og blev den politiker, der fik n\u00e6stflest stemmer i regionen, kun overg\u00e5et af regionsr\u00e5dsformanden Stephanie Lose (V). Grundet det store stemmeantal S\u00f8vndal fik, m\u00e6rkede SF ogs\u00e5 en markant fremgang. De fik 6 mandater, en fremgang p\u00e5 4. Det bet\u00f8d ogs\u00e5, at SF blev valgets mindre sejrherre, eftersom de fik \u00f8get deres indflydelse markant.\n\n\nUnder hele valgkampen f\u00f8rte S\u00f8vndal st\u00e6rk kritik af Stephanie Lose (V), Venstre og den m\u00e5de, hun og Venstre havde f\u00f8rt regionen p\u00e5. Det bet\u00f8d, at da konstitueringsaftalen skulle indg\u00e5s, valgte Lose at s\u00e6tte SF og S\u00f8vndal udenfor indflydelse, ved ikke at invitere dem til forhandlingerne som det eneste parti. S\u00f8vndal luftede derefter st\u00e6rk kritik af Loses beslutning, og mente, at hun ignorerede valgresultatet ved at s\u00e6tte ham og hans parti, SF, udenfor indflydelse, eftersom de havde f\u00e5et en betydelig stor andel af stemmerne.\n\n\nPersonkult\n\nSpecielt efter hans valg til formand for SF har nogle medlemmer kritiseret partiet for at fokusere p\u00e5 S\u00f8vndal i en s\u00e5dan grad, at det g\u00e5r ud over resten af partiet. S\u00e5ledes var der flere store plakater af Villy S\u00f8vndal p\u00e5 SF's landsm\u00f8de i 2007, hvilket vakte en del kritik. S\u00f8vndal selv svarede senere p\u00e5 kritikken ved blandt andet at udtale \"moderne politik handler ogs\u00e5 om personer og tilliden til personer. Man er n\u00f8dt til som politisk leder at kaste sin person ind. Det kan man ikke skille ad\", men understregede samtidig, at han i \u00f8vrigt slet ikke var et magtmenneske.\n\n\nKommunalvalg 2021\n\nVed kommunalvalget i 2021 stillede S\u00f8vndal op i Kolding Kommune. Han fik 5.431 personlige stemmer, hvilket var det h\u00f8jeste i kommunen, og SF gik 10,2\u00a0% frem.\n\n\n1. april 2024 udtr\u00e5dte Villy S\u00f8vndal af byr\u00e5det i Kolding Kommune for at stille op til valg til Europa-Parlamentet den 9. juni 2024, som nummer tre p\u00e5 Socialistisk Folkepartis liste.\n\n\nHverv\n\nMed h\u00e5bet som drivkraft\n\nI oktober 2016 udgav S\u00f8vndal bogen\u00a0Med h\u00e5bet som drivkraft i samarbejde med Ole S\u00f8nnichsen. Bogen fors\u00f8ger at till\u00e6gge en positiv vinkel p\u00e5 p\u00e5 verdens tilstand p\u00e5 trods af f.eks. krige og de flygningestr\u00f8mme, som disse medf\u00f8rer. Bogen tager udgangspunkt i statistik og de erfaringer som Villy S\u00f8vndal opbyggede i sin tid som udenrigsminister. Bogen giver ogs\u00e5 l\u00e6seren indblik i S\u00f8vndals opv\u00e6kst i Vestjylland og hans tidlige rejser til bl.a. \u00d8steuropa og Sydamerika.\n\n\nPersonlige forhold\n\nHan har v\u00e6ret gift med Laila Rifbjerg, som han har tre b\u00f8rn med. I en \u00e5rr\u00e6kke levede han sammen med partif\u00e6llen Pernille Frahm, men i 2007 genoptog han samlivet med sine b\u00f8rns mor, og i 2008 blev parret p\u00e5 ny gift. Genforeningen varede dog kun til 2010, hvor Villy S\u00f8vndal for anden gang blev skilt fra Laila Rifbjerg.\nDen 23. november 2011 kom det frem, at Villy S\u00f8vndal i al hemmelighed var blevet gift for tredje gang med Heidi Perto. Kort efter Villy S\u00f8vndals hjertetilf\u00e6lde blev Heidi Perto 3. november ramt af et hjerteanfald, hvilket fik ham til at forl\u00e6nge sin orlov som udenrigsminister.\n\n\nReferencer\n\nEksterne henvisninger\n\n",
      "source_dataset": "wiki_bio_dk",
      "file_name": "wiki_10.txt"
    },
    "predictions": []
  },
  {
    "data": {
      "text": "And so is Sherlock Holmes",
      "source_dataset": "wiki"
    },
    "predictions": ["a"]
  }
]
